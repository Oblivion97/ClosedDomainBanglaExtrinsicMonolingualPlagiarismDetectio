এই ছেলেটার কথাই বলেছিলাম আপনাকে। ওর সঙ্গে কথা বলুন। এই মতিভ্রম ওর কেন হলো, কিছুই বুঝতে পারছি না। ও আমার এখানে এসেছে নতুন গ্যারিসন থেকে। অ্যাস্টারয়েড ওয়াই থ্রিতে এই নতুন চেক স্টেশন। আমরা চাই না, ওখানে কোনো গোলমাল হোক। বিশেষ করে এ রকম তুচ্ছ বিষয় থেকে গোলযোগ কোনোভাবেই কাম্য নয়। কার্ডটা এক পাশে সরিয়ে রাখলেন হ্যারিস। তাকালেন সামনে বসা যুবকের দিকে। দেখে কিছুটা অসুস্থ মনে হচ্ছে। হ্যারিসের প্রশ্নে তার মধ্যে কোনো ভাবান্তর দেখা গেল না। উত্তর দেওয়ার কোনো রকম ইচ্ছা আছে বলে মনে হচ্ছে না। ভ্রুতে ভাঁজ পড়ল ডাক্তারের। ওয়েস্টারবার্গ দেখতে মন্দ নয়। পেট্রল ইউনিফর্মে তাকে সুদর্শনই লাগছে। ঝাঁকড়া সোনালি চুলের একটা গোছা এক চোখের ওপর ঝুলে আছে। ঝাড়া ৬ ফুট লম্বা, স্বাস্থ্যটাও দশাসই। ওর আইডি কার্ডের তথ্য অনুযায়ী ২ বছর প্রশিক্ষণ শেষ করেছে সে। ডেট্রয়েটে জন্ম। ৯ বছর বয়সে একবার হাম হয়েছিল। জেট ইঞ্জিনে আগ্রহ তুমুল। টেনিস খেলতে ভালোবাসে। নারীসঙ্গ উপভোগ করে। বয়স ২৬। এবার চোখ তুলে লাজুকভাবে তাকাল করপোরাল। একটু কেশে গলাটা পরিষ্কার করল। স্যার, আমি আসলেই একটা গাছ। এটা যে আমি মনে করি, তা নয়। আমি গাছই। কয়েক দিন ধরেই আমি গাছ।